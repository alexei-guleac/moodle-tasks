<h1>Dicţionar explicativ al limbii române actuale</h1><div data-dictionary-id="5"><p>Litera A/ p. 1-5/ Livia</p><p>A</p><p><strong>A¹,</strong> <i>subst. m. invar.</i><strong> </strong>[&lt; lat. <strong>a</strong>.]<strong> </strong>1) Prima literă a alfabetului limbii române.<i> </i>♦ <strong>De la „a” la „z” </strong>de la început până la sfârşit. 2) Sunet notat cu această literă. <strong>Pronunţă un a-a-a lung.</strong> 3) Semn grafic pentru această literă.<strong> Scrie un</strong><i> „</i><strong>a” caligrafic.</strong><i> </i>4) <i>fiz</i>. Abreviere pentru amper (<strong>A</strong>). 5) <i>log.</i> Simbol pentru judecata universal- afirmativă. 6) <i>muz.</i> Notaţie literală pentru sunetul „la” – în țările germanice.</p><p><strong>A²,</strong> <i>interj</i>. [Onomat.] 1) <i>se</i> <i>foloseşte (uneori repetat)</i> <i>pentru</i> <i>a</i> <i>exprima</i>: <i>a)</i> <i>bucurie</i>, <i>plăcere,</i> <i>admiraţie</i>: <strong>A, ce sacou stilat ai. </strong><i>b)</i> <i>surprindere, mirare: </i><strong>A, el era.</strong><i> c) durere, întristare</i>, <i>regret, supărare:</i> <strong>A! Ce nevoi pe capul meu!</strong><i> d)</i> <i>reamintire</i> <i>bruscă</i>:<i> </i><strong>A, mi-am amintit cum îl cheamă!</strong>&nbsp;</p><p><strong>A³,</strong> <i>prep</i>. [&lt; lat. <strong>ad</strong>.] 1) (<i>precedă</i> <i>infinitivul</i>) <strong>A</strong> <strong>lucra</strong>. <strong>A</strong> <strong>cânta</strong>. 2) (<i>precedă</i> <i>numerale</i>) <strong>Suma</strong> <strong>a</strong> <strong>trei</strong> <strong>numere</strong>. 3) (<i>exprimă</i> <i>un</i> <i>raport</i> <i>de</i> <i>identificare</i> sau <i>de</i> <i>asemănare</i>) <strong>Sună</strong> <strong>a</strong> <strong>gol</strong>. <strong>Miroase a trandafir</strong>. 4) (<i>exprimă raport prezumtiv</i>) <strong>Vremea e a ploaie</strong>.&nbsp;</p><p><strong>A⁴,</strong> [Var.: <strong>an-;</strong> &lt; fr. <strong>a-, an-</strong>.]<strong> </strong>Element de compunere însemnând „fără”, „lipsit de”.<strong>&nbsp;</strong></p><p><strong>AALENIÁN, aaleniánă, aaleniéni, aaleniéne,</strong> <i>adj., subst.</i> [Sil.: <strong>-ni-an;</strong> &lt; fr. <strong>aalénien.</strong>] <strong>1. </strong><i>subst. n.</i> 1) Primul etaj al jurasicului timpuriu. <strong>Cercetare a perioadelor din aalenian.</strong> 2) Serie de strate geologice din această perioadă.<i> </i><strong>Strate terestre din aalenian.</strong> <strong>2.</strong> <i>adj.</i> Care ţine de această perioadă; propriu acestui etaj.<i> </i><strong>Floră aaleniană. Animal</strong><i> </i><strong>aalenian.</strong></p><p><strong>AB- </strong>[&lt; fr. <strong>ab-, abs-</strong>.]<strong> </strong>Element de compunere însemnând „îndepărtare”, „separare”, „lipsă”.</p><p><strong>ABÁ, abále, </strong><i>subst. f.</i> [Art.: <strong>abaua; </strong>G.-D.:<strong> abalei;</strong> &lt; tc. <strong>aba</strong>.] 1) Ţesătură groasă de lână, care se ţesea în gospodăriile ţărăneşti. <i>Sin.:</i> pănură; dimie; zeghe. <strong>Negustor de abale.</strong><i> </i>2) Haină confecţionată din această ţesătură.<i>&nbsp;</i></p><p><strong>ABÁC,</strong> <strong>abáce</strong>, <i>subst</i>. <i>n</i>. [&lt; fr. <strong>abaque;</strong> lat. <strong>abacus</strong>.] 1) Instrument pentru calcule elementare, format dintr-o ramă cu vergele, pe care sunt înşirate bile uşor mişcătoare, folosit pentru calcule aritmetice simple. <i>Sin</i>.: numărătoare. <strong>Egiptenii</strong> <strong>vechi</strong> <strong>au</strong> <strong>descoperit</strong> <strong>abacul</strong>. 2) Tabel grafic sau diagramă care permite rezolvarea rapidă a unor calcule. <strong>Abac pentru calculul fluxului şi a refluxului. </strong>/<i>Par.:</i><strong> </strong>abacă.</p><p><strong>ABÁCA, </strong><i>subst. f.</i> [&lt; fr. <strong>abaca.</strong>] 1) Bananier cu fructe necomestibile şi peţiolurile frunzelor lungi din care se obţin fibre textile. <strong>Plantaţie de abaca.</strong> 2) Fibră textilă obţinută din frunzele acestui bananier; cânepă de Manila. <strong>Funie răsucită din abaca.</strong></p><p><strong>ABÁCĂ, abáce, </strong><i>subst. f.</i> [&lt; fr. <strong>abaque;</strong> lat. <strong>abacus.</strong>] <i>arhit.</i> Placă de piatră aşezată în partea superioară a capitelului unei coloane. <strong>Abaca susţine arhitrava. </strong>/<strong> </strong><i>Par.:</i><strong> </strong>abac.<strong>&nbsp;</strong></p><p><strong>ABACTERIÁN, abacteriánă, abacteriéni, abacteriéne,</strong> <i>adj.</i> [Sil.: <strong>-ri-an</strong>; &lt; <strong>a⁴</strong> + <strong>bacterian.</strong>] Care este lipsit de bacterii.<i> </i><strong>Mediu abacterian</strong>.</p><p><strong>ABAGIÚBĂ, abagiúbe,</strong> <i>subst. f.</i> [Et. nec.] Arbust din familia oleacee, cu frunze opuse, cu flori albe dispuse în raceme, cu corole în formă de pâlnie şi cu fructe bace. <strong>Abagiuba este cultivată, în special, pentru gardurile vii.</strong></p><p><strong>ABAJÚR,</strong> <strong>abajúruri</strong>, <i>subst</i>. <i>n</i>. [&lt; fr. <strong>abat-jour</strong>.] Obiect (din sticlă, din metal sau din mase plastice etc.) care se pune la o lampă pentru a îndrepta razele de lumina într-o anumită direcţie. <strong>Lampă</strong> <strong>cu</strong> <strong>abajur.&nbsp;</strong></p><p><strong>ABALIENÁRE, </strong><i>subst. f.<strong> </strong></i>[Sil.: <strong>ab-a-li-e-</strong>; G.-D. art.: <strong>abalienării;</strong> &lt; fr.<strong> abaliénation.</strong>] <i>med.</i><strong> </strong>Pierdere sau diminuare marcată şi evidentă a facultăţilor mintale. <strong>Abalienarea este o boală periculoasă.</strong></p><p><strong>ABANDÓN, abandónuri,</strong> <i>subst. n.</i> [&lt; fr. <strong>abandon.</strong>] 1) <i>jur.</i> Părăsire a copiilor, a familiei de către o persoană care are obligaţia legală de întreţinere. <i>Ant.:</i> revenire. <strong>Abandonul nou-născuților este considerat o crimă.</strong><i> </i>2) Renunţare la un bun sau la un drept (în favoarea altuia). <strong>Abandonul unei moşteniri. </strong>3) Renunţare a unui concurent la participarea sau la continuarea participării într-o probă sportivă.<i> </i><strong>A fost</strong><i> </i><strong>învins prin abandon în repriza a 9-a</strong>. 4) Părăsire a unei nave aflate în pericol de scufundare. <strong>Echipajul navei a fost salvat prin abandon.</strong></p><p><strong>A ABANDONÁ,</strong> <strong>abandonéz</strong>, <i>vb</i>. <i>tranz</i>. [&lt; fr. <strong>abandonner</strong>.] 1) (<i>părinţii</i>, <i>copiii</i> etc.) A lăsa la voia întâmplării; a părăsi lăsând fără niciun sprijin. <i>Ant.:</i> a reveni. <strong>A</strong> <strong>abandona</strong> <strong>familia</strong>. 2) <i>(persoane</i>, <i>locuri</i> etc.) A lăsa, plecând în altă parte. <i>Sin</i>.: a părăsi. <i>Ant.:</i> a reveni. <strong>A</strong> <strong>abandona</strong> <strong>casa părintească</strong>. 3) (<i>competiții sportive</i>) A lăsa, renunţând la participarea în continuare. <strong>A abandonat o</strong> <strong>partidă de şah.</strong> 4) (<i>ceva</i>) A înceta de a se ocupa de ceva. <i>Sin</i>.: a renunţa. <i>Ant</i>.: a reveni. <strong>A abandonat proiectul</strong>. <strong>A revenit la tema pe care o abandonase acum cinci ani</strong>.</p><p><strong>ABANDONÁRE,</strong> <strong>abandonắri, </strong><i>subst</i>. <i>f</i>. [Din <strong>a abandona.</strong>] Acţiunea de a abandona şi rezultatul ei.&nbsp;</p><p><strong>ABANDONÁT, abandonátă, abandonáţi, abandonáte,</strong> <i>adj</i>. [Din <strong>a abandona.</strong>] <i>v.</i> <strong>A ABANDONA.&nbsp;</strong></p><p><strong>ABANDÓNIC, abandónică, abandónici, abandónice,</strong> <i>adj., subst. m.</i> şi<i> f.</i> [&lt; fr. <strong>abandonnique.</strong>] <i>med.</i> (Persoană)<i> </i>care trăieşte cu teama patologică de a fi abandonat.<i> </i><strong>Pacient abandonic.</strong></p><p><strong>ABANÓS,</strong> <strong>abanóşi</strong>, <i>subst</i>. <i>m</i>. [&lt; tc. <strong>abanoz</strong>.] 1) Arbore exotic, cu lemn negru, foarte dur, din care se face mobilă de lux, instrumente muzicale etc. <strong>Abanosul creşte în special, în India. </strong>2) Lemn al acestui arbore. <i>Sin</i>.: eben. <strong>Avea un</strong> <strong>baston de abanos cu mâner de fildeş.</strong> ♦ <strong>Ca</strong> <strong>abanosul</strong> <i>sau</i> <strong>de</strong> <strong>abanos</strong> care este de culoare neagră, lucioasă. <strong>De abanos</strong> foarte negru. <strong>A se ţine abanos</strong> a arăta mai bine decât vârsta sa.</p><p><strong>ABATÁJ, abatáje, </strong><i>subst. n.</i> [&lt; fr. <strong>abattage</strong>.]<strong> </strong>1) Extragere a unui minereu sau a unei roci dintr-un zăcământ. <strong>Lucrări de abataj.</strong> 2) Loc într-o mină unde se execută această operaţie.<i> </i><strong>Minerii armează abatajul.</strong><i> </i>3) Tăiere şi doborâre a copacilor în exploatările forestiere. <strong>Silvicultorii determină sectoarele de abataj.</strong> 4) Sacrificare a animalelor la abator. <strong>Abatajul bovinelor se face cu mijloace mecanice.</strong> 5) Înclinare a unei nave în vederea carenării, a reparării sau a curăţării. <i>Sin.:</i> carenaj. <strong>Nava a fost pusă în abataj.</strong></p><p><strong>ABÁTE, abáţi, </strong><i>subst. m.</i> [&lt; it. <strong>abbate.</strong>] 1) Stareţ al unei abaţii. <strong>Abatele ne-a vorbit despre istoria mănăstirii. </strong>2) Titlu onorific acordat unor preoţi catolici. <strong>A primit titlul de abate încă din tinereţe. </strong>3) Persoană care poartă acest titlu.</p><p><strong>A (SE) ABÁTE, (mă) abát,</strong> <i>vb.</i> [&lt; lat. <strong>abbattere.</strong>] <strong>1.</strong> <i>tranz., intranz.</i> <i>pronom.</i> A (se) îndepărta de la un drum, de la o direcţie, de la o anumită normă morală, de la o linie de gândire. <strong>A abate un râu din albia sa.</strong> <strong>A se abate din calea</strong> <strong>cea dreaptă.</strong> ♦ <strong>A se abate de la subiect </strong>a face digresiuni de la subiect, de la o problemă importantă. <strong>2.</strong> <i>intranz. pronom., intranz.</i> (<i>despre gânduri, intenţii </i>etc.)<i> </i>A-i trece cuiva ceva prin minte; a veni pe neaşteptate. <strong>I-a abătut să plece.</strong> ♦ <strong>A-l abate (într-o parte)</strong> a-i trece prin minte să facă altceva. <strong>3. </strong><i>intranz. pronom.</i> 1) (<i>despre persoane</i>) A se opri în treacăt undeva sau la cineva. <i>Sin.:</i> a trece.<strong> S-a abătut pe la bunica.</strong> 2) <i>fig.</i> (<i>despre calamităţi, nenorociri etc.)</i> A se produce pe neaşteptate şi cu putere. <strong>O furtună se abătu asupra satului.</strong>&nbsp;</p><p><strong>ABÁTERE,</strong> <strong>abáteri,</strong> <i>subst</i>. <i>f</i>. [Din <strong>a (se) abate.</strong>] 1) Acţiunea de a (se) abate şi rezultatul ei. ♦ <strong>Abatere de la</strong> <strong>regulă </strong>excepţie. <strong>Abatere fiscală </strong>parte procentuală din venit, care este scutită de impozit. <strong>Abatere monetară </strong>factor de natură inflaţionistă care se caracterizează prin creşterea mai rapidă a masei monetare în raport cu masa bunurilor şi serviciilor, manifestată prin majorări ale preţurilor şi scăderea puterii de cumpărare a unei monede. <strong>Abatere din vorbă</strong> digresiune de la subiect. 2) Diferenţa dintre dimensiunea reală şi cea proiectată a unei piese. <strong>Abatere probabilă.</strong> 3) Diferenţa dintre valoarea efectivă sau valoarea-limită admisă a unei mărimi şi valoarea ei nominală. <strong>Abatere admisibilă.</strong><i> </i>4) <i>jur.</i> Încălcare a unei dispoziţii legale. <strong>Abaterea ţării vecine de la tratatele semnate.</strong>&nbsp;</p><p><strong>ABATÉSĂ, abatése,</strong> <i>subst. f.</i> [&lt; it. <strong>abbadesssa.</strong>] Stareţă a unei abaţii. <strong>Mănăstirea este condusă de o abatesă.</strong></p><p><strong>ABATÍZĂ, abatíze,</strong> <i>subst. f.</i> [&lt; fr. <strong>abattis</strong>.]<strong> </strong>Obstacol constând din copaci doborâţi şi aşezaţi cu vârfurile spre duşman.<i> </i><strong>Pentru a le mări eficienţa, abatizele se întăresc cu sârmă ghimpată.</strong></p><p><strong>ABATÓR,</strong> <strong>abatoáre</strong>, <i>subst</i>. <i>n</i>. [&lt; fr. <strong>abattoir</strong>.] Întreprindere (cu instalaţii speciale) unde se sacrifică vitele destinate consumului. <strong>Animalele au fost duse la</strong> <strong>abator.</strong></p><p><strong>A ABATORIZÁ, abatorizéz,</strong> <i>vb. tranz.</i> [&lt; <strong>abator </strong>+ suf. <strong>-iza.</strong>] (<i>animale</i>) A tăia la abator, prelucrând carnea.<strong> Întreprinderea abatorizează</strong><i> </i><strong>zilnic un număr mare de animale.</strong></p><p><strong>ABATORIZÁRE,</strong> <i>subst. f.</i> [Din <strong>a abatoriza</strong>.] Acţiunea de a abatoriza şi rezultatul ei.</p><p><strong>ABAŢIÁL, abaţiálă, abaţiáli, abaţiále, </strong><i>adj.</i> [&lt; fr. <strong>abbatial.</strong>] Care ţine de o abaţie; propriu unei abaţii. <strong>Biserică abaţială.&nbsp;</strong></p><p><strong>ABAŢÍE, abaţíi, </strong><i>subst. f.</i> [Art.: <strong>abaţia;</strong> G.-D.: <strong>abaţiei;</strong> &lt; it. <strong>ab(b)azia.</strong>] Mănăstire catolică condusă de un abate sau de o abatesă. <strong>A fost</strong> <strong>călugăr în abaţia de la</strong> <strong>Parma. </strong>/ <i>Par.:</i> abazie.</p><p><strong>ABAXIÁL, abaxiálă, abaxiáli, abaxiále,</strong> <i>adj.</i> [Sil.: -<strong>xi-al;</strong> &lt; fr.<strong> abaxial.</strong>] Care este situat în afara unui ax central. <strong>Forţă abaxială.&nbsp;</strong></p><p><strong>ABÁZIC, abázică, abázici, abázice,</strong> <i>adj., subst. m. </i>şi<i> f.</i> [&lt; germ. <strong>abatisch.</strong>] (Persoană) care suferă de abazie.<i> </i><strong>Bărtân și abazic, abia de se mai mișca.</strong></p><p><strong>ABAZÍE, abazíi,</strong> <i>subst. f.</i> [Art.: <strong>abazia</strong>; G.-D.: <strong>abaziei</strong>&nbsp;; &lt; fr. <strong>abasie.</strong>] Tulburare a sistemului nervos manifestată prin neputinţa de a merge normal.<i> </i><strong>Mişcările lui trădau</strong><i> </i><strong>o uşoară abazie. / </strong><i>Par.:</i> abaţie.&nbsp;</p><p><strong>ABĂTÚT, abătútă</strong>, <strong>abătúţi</strong>, <strong>abătúte</strong>, <i>adj</i>. [Din <strong>a</strong> <strong>(se)</strong> <strong>abate</strong>.] 1) <i>v</i>. <strong>A</strong> <strong>(SE)</strong> <strong>ABATE</strong>. 2) (<i>despre persoane)</i> Care este întristat, cu dispoziţie proastă. <i>Sin</i>.: indispus; mahmur; plouat. <i>Ant</i>.: voios; bucuros; vesel; jovial; luminos.<strong> Era palid şi grozav de abătut.</strong></p><p><strong>ABBEVILIÁN, abbeviliánă, abbeviliéni, abbeviliéne,</strong> <i>adj., subst.</i> [Sil.: <strong>-li-an</strong>&nbsp;; &lt; fr. <strong>abbevillien</strong> (Abbeville n. pr.).] <strong>1. </strong><i>subst. n.</i> 1) Subetaj mijlociu al paleoliticului inferior. <strong>Abbevilianul se caracterizează prin apariţia uneltelor din piatră.</strong> 2) Serie de strate arheologice din această perioadă<strong>. Strat abbevilian. 2.</strong> <i>adj.</i> Care ţine de această perioadă; propriu acestui subetaj.<strong> Faună abbeviliană.</strong></p><p><strong>ABC, abecéuri,</strong> <i>subst. m.</i> [Pr.: <strong>abecé;</strong> &lt; fr. <strong>abece.</strong>] 1) Primele litere ale alfabetului. 2) Manual care conţine elementele de bază ale unei arte sau ale unei ştiinţe. <strong>ABC-ul marinăresc. </strong>3) <i>fig.</i> Început a ceva ( artă, ştiinţă etc.). <strong>În domeniul</strong> <strong>dansului am luat-o de la</strong> <strong>abc.</strong>&nbsp;</p><p><strong>A ABCEDÁ,</strong> <i>pers. 3</i> <strong>abcedeáză, </strong><i>vb. intranz.</i> [Pers. a III-a şi:<strong> abcéde;</strong> &lt; fr. <strong>abcéder</strong>; lat. <strong>abcedere</strong>.] (<i>despre ţesuturi, organe etc</i>.) A forma un abces. <strong>Tumoarea a abcedat.</strong></p><p><strong>ABCEDÁT, abcedátă, abcedáţi, abcedáte,</strong> <i>adj.</i> [&lt; fr. <strong>abcédé.</strong>] <i>v.</i> <strong>A ABCEDA.</strong></p><p><strong>ABCEDOGRAFÍE, abcedografíi,</strong> <i>subst. f. </i>[Art.: <strong>abcedografia;</strong> G.-D.: <strong>abcedografiei&nbsp;</strong>; &lt; fr. <strong>abcédographie.</strong>] Radiografie a unui abces după puncţie, evacuare sau injecţie cu aer. <strong>Descifrarea abcedografiei de către medic.</strong></p><p><strong>ABCÉS,</strong> <strong>abcése</strong>, <i>subst</i>. <i>n</i>. [Sil.: <strong>ab-ces;</strong> &lt; fr. <strong>abcès</strong>; lat. <strong>abscessus</strong>.] Acumulare de puroi într-un ţesut sau într-un organ. <i>Sin</i>.: furuncul; bubă. <strong>Abces dentar.</strong> / <i>Par</i>.: acces.</p><p><strong>A ABDICÁ,</strong> <strong>abdíc,</strong> <i>vb</i>. <i>intranz</i>. [&lt; fr. <strong>abdiquer;</strong> lat. <strong>abdicāre</strong>.] 1) (<i>despre</i> <i>regi</i>) A renunţa la tron. <i>Sin.:</i> a părăsi. <i>Ant.:</i> a înscăuna; a se întrona; a se încorona. <strong>În locul regelui care a abdicat, venea fiul său</strong><i>. </i>2) <i>fig</i>. (<i>despre</i> <i>persoane</i>) A renunţa la ceva (din cauza greutăţilor apărute). <strong>Am abdicat la toate prerogativele mele.</strong></p><p><strong>ABDICÁRE,</strong> <strong>abdicắri, </strong><i>subst</i>. <i>f</i>. [Din <strong>a abdica.</strong>] Acţiunea de a abdica şi rezultatul ei. <i>Sin.:</i> abdicaţie.</p><p><strong>ABDICÁŢIE, abdicáţii,</strong> <i>subst. f.</i> [Sil.: <strong>-ţi-e;</strong> art.: <strong>abdicaţia;</strong> G.-D.: <strong>abdicaţiei;</strong> &lt; lat. <strong>abdicatio, -onis</strong>.] <i>rar</i> Renunţare la ceva. <i>Sin.:</i> abdicare. <strong>Această abdicaţie a fost o greşeală.</strong>&nbsp;</p><p><strong>ABDOMÉN,</strong> <strong>abdoméne</strong>, <i>subst</i>. <i>n</i>. [&lt; fr., lat. <strong>abdomen</strong>.] 1) (<i>la om şi la animale</i>) Parte a corpului cuprinsă între torace şi bazin, în care se află organele interne (intestinele, ficatul, stomacul etc.). <i>Sin</i>.: pântec; vintre; burtă; rânză. <strong>Acuza dureri în abdomen şi s-a dus la medic.</strong> 2) Ultimul segment al corpului artropodelor.<strong> Abdomenul albinei. </strong>3)<strong> </strong><i>mai ales la pl.</i><strong> </strong>Exerciţiu fizic care constă în utilizarea intensă a muşchilor abdominali, prin apropierea repetată a toracelui de coapse. <strong>Dimineaţa obișnuiesc să fac câteva abdomene.</strong></p><p><strong>ABDOMINÁL,</strong> <strong>abdominálă</strong>, <strong>abdomináli</strong>, <strong>abdominále</strong>, <i>adj</i>. [&lt; fr. <strong>abdominal</strong>.] Care ţine de abdomen; propriu abdomenului. <i>Sin</i>.: ventral. <strong>Muşchi</strong> <strong>abdominali</strong>. ♦ <strong>Cavitate abdominală</strong> cavitate care este cuprinsă între pereţii abdomenului.</p><p><strong>ABDOMINALGÍE, abdominalgíi,</strong> <i>subst. f.</i> [Sil.:<strong> -mi-nal</strong>-; art.: <strong>abdominalgia;</strong> G.-D.: <strong>abdominalgiei</strong>; &lt; fr. <strong>abdominalgie.</strong>] <i>med.</i> Durere abdominală.<i> </i><strong>A fost internat cu abdolminalgie acută.</strong></p><p><strong>ABDOMINOCENTÉZĂ, </strong><i>subst. f.</i> [G.-D. art.:<strong> abdominocentezei;</strong> &lt; fr. <strong>abdominocentèse.</strong>] <i>med.</i> Puncţie a peretelui abdominal practicată în scopul evacuării unei acumulări de lichid. <strong>Abdominocenteză urgentă.</strong></p><p><strong>ABDOMINOSCOPÍE, abdominoscopíi, </strong><i>subst. f.</i> [Art.: <strong>abdominoscopia;</strong> G.-D.: <strong>abdominoscopiei</strong>; &lt; fr.<strong> abdominoscopie.</strong>] <i>med.</i> Modalitate de examinare a abdomenului prin vizualizarea organelor interne prin laparotomie sau pe cale endoscopică.<i> </i><strong>Abdominoscopia nu a</strong><i> </i><strong>dat niciun rezultat</strong><i>.</i>&nbsp;</p><p><strong>A ABDÚCE,</strong> <strong>abdúc,</strong> <i>vb. intranz.</i> [&lt; lat. <strong>abducere</strong>.] A apuca altă cale.</p><p><strong>ABDÚCENS, </strong><i>subst. m. invar.</i> [&lt; lat. <strong>abducens, -ntis.</strong>] Perechea a şasea de nervi cranieni.</p><p><strong>ABDUCTÓR, abductoáre, abductóri, abductoáre, </strong><i>adj.</i> [&lt; fr. <strong>abducteur.</strong>]&nbsp;: <strong>Muşchi abductor</strong> muşchi care îndepărtază un membru de axul median al corpului sau două organe unul de altul. <strong>Medicul a constatat o afecţiune a muşchilor abductori.</strong></p><p><strong>ABDÚCŢIE, abdúcţii, </strong><i>subst.</i> <i>f. </i>[Sil.: <strong>-ţi-e;</strong> art.: <strong>abducţia;</strong> G.-D.: <strong>abducţiei</strong>; &lt; fr. <strong>abduction</strong>.] Mişcare executată de un muşchi abductor.<strong> Bătrânul</strong><i> </i><strong>întâmpină unele dificultăţi în procesul de abducţie a braţelor.</strong></p><p><strong>ABECEDÁR,</strong> <strong>abecedáre</strong>, <i>subst</i>. <i>n</i>. [&lt; lat. <strong>abecedarius</strong>; fr. <strong>abécédaire</strong>.] 1) Manual elementar pentru învăţarea scrisului şi a cititului. <strong>A învăţat a citi după</strong><i> </i><strong>abecedarul lui Ion</strong><i> </i><strong>Creangă.</strong><i> </i>2) Carte care cuprinde noţiunile elementare într-un domeniu de activitate.<i> </i><strong>Abecedar economic.</strong></p><p><strong>ABELIÁN, abeliánă, abeliéni, abeliéne,</strong> <i>adj.</i> [Sil.: <strong>-li-an;</strong> &lt; fr. <strong>abelien.</strong>] (<i>despre funcţii, structuri algebrice etc</i>.) Care a fost introdus de savantul Abel în analiza matematică. <strong>Funcţie abeliană.</strong></p><p><strong>A ABERÁ, aberéz,</strong> <i>vb. intranz.</i> [&lt; it. <strong>aberrare.</strong>] A se îndepărta de la adevăr, de la normal (în legătură cu ceva); a susţine o aberaţie. <strong>Nu este adevărat,</strong> <strong>aberezi!</strong></p><p><strong>ABERÁNT, aberántă, aberánţi, aberánte, </strong><i>adj.</i> [&lt; fr.<strong> aberrant;</strong> lat. <strong>aberrans, -ntis.</strong>] Care constituie o aberaţie. <i>Sin.:</i> absurd; alogic; stupid; nelogic. <strong>Doctrine aberante.&nbsp;</strong></p><p><strong>ABERÁNŢĂ, aberánţe,</strong> <i>subst. f.</i> [&lt; fr. <strong>aberrance.</strong>] Caracteristică a unei mărimi care se îndepărtează cu mult de la valoarea nominală.&nbsp;</p><p><strong>ABERATÍV, aberatívă, aberatívi, aberatíve,</strong> <i>adj.</i> [&lt; fr. <strong>aberratif.</strong>] Care ţine de aberaţie; propriu aberaţiei. <strong>Vedea scriitorul ca pe un fenomen aberativ atât în plan moral, cât şi în plan literar.</strong></p><p><strong>ABERÁŢIE,</strong> <strong>aberáţii</strong>, <i>subst</i>. <i>f</i>. [Sil.: <strong>-ţi-e</strong>; art.: <strong>aberaţia</strong>; G.-D.: <strong>aberaţiei</strong>; &lt; fr. <strong>aberration</strong>; lat. <strong>aberratio</strong>.] 1) Deviere de la o normă. <strong>Aberaţie semantică</strong><i>. </i>2) <i>fiz</i>. Deformare a unei imagini, produsă de un sistem optic. <i>Sin</i>.: denaturare. <strong>Aberaţie sferică.</strong> ♦ <strong>Aberaţie</strong> <strong>cromatică </strong>defect al unei lentile constând în formarea unor irizaţii pe marginea imaginilor. <strong>Aberaţie vizuală</strong> astigmatism. 3) <i>fig. </i>Încălcare conştientă sau involuntară a unui principiu, a unei norme, a unui adevăr. <i>Sin.:</i> greşeală; eroare; rătăcire. <strong>Aberaţia lui a avut un</strong> <strong>efect negativ asupra lucrării.</strong> 4) Ceea ce este inadmisibil. <i>Sin</i>.: absurditate; stupiditate. <strong>Nu mai puteam asculta aberaţiile oratorului.</strong></p><p><strong>ABEROMÉTRU, aberométre,</strong> <i>subst. n.</i> [Sil.: <strong>-me-tru;</strong> &lt; fr. <strong>aberromètre.</strong>] Instrument folosit la măsurarea aberaţiei de vedere. <strong>Aberometrul era cunoscut încă în perioada</strong><i> </i><strong>medievală.</strong></p><p><strong>ABEROSCÓP, aberoscoápe,</strong> <i>subst. n.</i> [Sil.: <strong>-ro-scop</strong>; &lt; fr. <strong>aberroscope.</strong>] Instrument care serveşte la observarea defectului de distorsiune pe care îl prezintă un ochi normal.<i> </i><strong>Aberoscopul este necesar în activitatea oculistului.</strong></p><p><strong>A ABHORÁ, abhoréz,</strong> <i>vb. tranz.</i> [&lt; fr. <strong>abhorrer;</strong> lat. <strong>abhorrēre.</strong>] <i>livr.</i> (<i>pe cineva sau ceva</i>) A trata cu dispreţ, cu ură. <i>Sin.:</i> a detesta; a urî. <strong>Abhor leneşii şi mincinoşii.</strong></p><p><strong>ABHORÁRE, abhorắri,</strong> <i>subst. f.</i> [Din <strong>a abhora.</strong>] Acţiunea de a abhora şi rezultatul ei.</p><p><strong>ABIÁ,</strong> <i>adv</i>. [Sil.: <strong>-bia;</strong> &lt; lat. <strong>ad vix</strong>.] (<i>uneori repetat</i>) 1) Cu greu. <i>Sin</i>.: anevoie. <strong>Abia respiră</strong>. 2) De foarte puţină vreme. <strong>Abia</strong> <strong>se</strong> <strong>luminase</strong>. 3) Foarte puţin; mai deloc. <strong>Abia se vede.</strong>&nbsp;</p><p><strong>ABIETACÉE, abietacée,</strong> <i>subst. f.</i> [Sil.: <strong>-bi-e-; </strong>art.:<strong> abietaceea; </strong>G.-D.:<strong> abietaceei; </strong>&lt; fr. <strong>abiétacée.</strong>] 1) <i>pl.</i> Familie de arbori răşinoşi, cu frunze persistente aciculare la majoritatea speciilor şi cu flori unisexuale, reunite în conuri (reprezentanţi: bradul, molidul, pinul etc.). <i>Sin</i>.: abietinee; pinacee. <strong>Abietaceele au lemnul rezistent.</strong> 2) Plantă din această familie. <strong>Cedrul este o abietacee.</strong></p><p><strong>ABIETINÉE, abietinée, </strong><i>subst. f.</i> [Sil.: <strong>-bi-e-; </strong>art.:<strong> abietineea; </strong>G.-D.:<strong> abietineei; </strong>&lt; fr. <strong>abiétacée.</strong>] 1) <i>pl.</i> Familie de arbori răşinoşi, cu frunze persistente aciculare la majoritatea speciilor şi cu flori unisexuale, reunite în conuri (reprezentanţi: bradul, cedrul, molidul etc.). <i>Sin.:</i> abietacee; pinacee. <strong>Abietineele au lemnul rezistent.</strong> 2) Plantă din această familie. <strong>Pinul este o abietinee.</strong></p><p><strong>ABÍL,</strong> <strong>abílă</strong>, <strong>abíli</strong>, <strong>abíle</strong>, <i>adj</i>. [&lt; fr. <strong>habile;</strong> lat. <strong>habĭlis</strong>.] (<i>despre persoane,</i> <i>fapte, acţiuni</i>) 1)<i> </i>Care vădeşte agerime (în mişcări). <i>Sin</i>.: îndemânatic; iscusit; ingenios.<strong> </strong><i>Ant</i>.: neîndemânatic; stângaci; inabil; nepriceput.<strong> Este</strong> <strong>un</strong> <strong>organizator</strong> <strong>abil</strong>.<i> </i>2) Care este făcut cu dibăcie şi inteligenţă. <i>Sin.</i>:<i> </i>iscusit. <strong>Politică abilă.</strong><i> </i>3) <i>rar</i> Care se orientează uşor în situaţii diferite. <i>Sin.</i>: descurcăreţ; îndrăcit. <strong>Este o persoană abilă şi se descurcă în orice împrejurări. </strong>/ <i>Par</i>.: agil.</p><p><strong>A ABILITÁ,</strong> <strong>abilitéz</strong>, <i>vb</i>. <i>tranz</i>. [&lt; germ. <strong>habilitieren</strong>; fr.<strong> habiliter.</strong>] 1) <i>jur</i>. A face apt pentru săvârşirea unui act juridic. <strong>Ministrul a fost abilitat să semneze un</strong><i> </i><strong>tratat de colaborare.</strong> 2) ( <i>persoane</i> ) A aprecia acordând un titlu, un grad, un drept. <strong>Am fost abilitată în dreptul de conducător de doctorat.</strong></p><p><strong>ABILITÁRE, abilitắri,</strong> <i>subst</i>. <i>f</i>. [Din <strong>a abilita.</strong>] Acţiunea de a abilita şi rezultatul ei.</p><p><strong>ABILITÁT, abilitátă, abilitáţi, abilitáte,</strong> <i>adj.</i> [Din <strong>a abilita.</strong>] <i>v.</i> <strong>A ABILITA.</strong></p><p><strong>ABILITÁTE,</strong> <i>subst</i>. [G.-D. art.:<strong> abilităţii; </strong>&lt; fr. <strong>habileté</strong>; lat. <strong>habilĭtas, -atis.</strong>] <strong>1.</strong> <i>subst. f.</i> Caracter abil; însuşirea de a face totul cu uşurinţă şi bine. <i>Sin</i>.: dibăcie; îndemânare; măiestrie; capacitate; dexteritate; iscusinţă; pricepere. <i>Ant</i>.: neîndemânare; stângăcie. <strong>Lucrează cu multă abilitate.</strong> <strong>2.</strong> <strong>abilităţi, </strong><i>subst. f.</i><strong> </strong>Manifestare abilă; lucru sau act făcut cu ingeniozitate şi fineţe. <strong>Abilități judecătorești.</strong> / <i>Par</i>.: amabilitate; agilitate; afabilitate.</p><p><strong>ABIOGÉN, abiogénă, abiogéni, abiogéne, </strong><i>adj.</i> [Sil.&nbsp;: <strong>-bi-o-</strong>&nbsp;; &lt; fr.<strong> abiogène.</strong>] 1) (<i>despre procese</i>) Care are loc în absenţa materiei vii, pe cale anorganică. <strong>Factori</strong><i> </i><strong>abiogeni.</strong> 2) (<i>despre medii</i>) Care este lipsit de viaţă.<i> </i><strong>Spaţiu abiogen.</strong></p><p><strong>ABIOGENÉZĂ, </strong><i>subst. f. </i>[Sil.: <strong>-bi-o-</strong>; G.-D. art.: <strong>abiogenezei;</strong> &lt; fr. <strong>abiogenèse.</strong>] Teorie conform căreia materia organică a apărut din materia anorganică. <strong>Conform abiogenezei, unele plante apar din rouă.</strong></p><p><strong>ABIOLOGÍE, </strong><i>subst. f.</i> [Sil.: <strong>-bi-o-; </strong>art.: <strong>abiologia;</strong> G.-D.: <strong>abiologiei;</strong> &lt; fr. <strong>abiologie.</strong>] Ştiinţă care se ocupă cu studiul corpurilor anorganice.<i> </i><strong>Profesorul s-a specializat în abiologie.</strong></p><p><strong>ABIÓTIC,</strong> <strong>abiótică</strong>, <strong>abiótici</strong>, <strong>abiótice</strong>, <i>adj</i>. [Sil.: <strong>-bi-o-; </strong>&lt; fr. <strong>abiotique</strong>.] <i>biol</i>. Care este lipsit de viaţă; care este incompatibil cu viaţa. <strong>Mediu abiotic.</strong> ♦ <strong>Factori</strong> <strong>abiotici</strong> totalitate a condiţiilor dintr-un mediu lipsit de viaţă.&nbsp;</p><p><strong>ABIOTRÓFIC, abiotrófică, abiotrófici, abiotrófice,</strong> <i>adj.</i> [Sil.: <strong>-bi-o-tro-;</strong> &lt; fr. <strong>abiotrophique.</strong>] Care ţine de abiotrofie; propriu abiotrofiei. <strong>Proces abiotrofic.</strong></p><p><strong>ABIOTROFÍE, abiotrofíi, </strong><i>subst. f.</i> [Sil<strong>.: -bi-o-tro-; </strong>art.:<strong> abiotrofia;</strong> G.-D.: <strong>abiotrofiei</strong>; &lt; fr. <strong>abiotrophie.</strong>] Slăbire sau încetare a funcţiilor unui ţesut, ale unui organ sau ale unui organism, fără o cauză aparentă.<i> </i><strong>Abiotrofie renală.</strong></p><p><strong>ABIÓZĂ,</strong> <i>subst. f.</i> [Sil.: <strong>-bi-o-; </strong>G.-D. art.:<strong> abiozei;</strong> &lt; fr. <strong>abiose.</strong>] Conservare a produselor alimentare prin nimicirea microorganismelor din ele. <strong>Abioză prin iradieri ionizante.</strong></p><p><strong>ABÍS,</strong> <strong>abísuri</strong>, <i>subst</i>. <i>n</i>. [&lt; fr. <strong>abysse;</strong> lat. <strong>abyssus</strong>; gr. <strong>abyssos</strong>.] 1) Adâncime foarte mare, situată, de obicei, într-o regiune muntoasă. <i>Sin</i>.: prăpastie; genune; hău; neant; tău. <strong>Căderea în abis i-a provocat moartea.</strong> 2) <i>fig.</i> Latură a unei stări, a unui fenomen, a unui proces rămasă încă necunoscută. <strong>Nu-i cunoştea încă</strong> <strong>abisul din suflet.</strong> 3) Depresiune pe fundul oceanului cu adâncimi foarte mari. <strong>În abis vieţuiesc diferite specii de peşti.</strong> 4)<i> fig</i>. Distanţă mare sau separare de ordin cultural, intelectual, moral, sentimental. <strong>Între cele două concepţii este un abis de netrecut.</strong></p><p><strong>ABISÁL, abisálă, abisáli, abisále, </strong><i>adj.</i> [&lt; fr. <strong>abyssal.</strong>] 1) Care ţine de abis; propriu abisului.<i> </i><strong>Faună abisală.</strong><i> </i>2) Care trăieşte la mari adâncimi în mări sau în oceane. <strong>Organisme abisale.</strong> ♦ <strong>Zonă</strong> ( <i>sau</i> <strong>regiune</strong>) <strong>abisală</strong> cea mai adâncă zona sau regiune din mări şi oceane, situată sub taluzul continental, care se caracterizează prin lipsa curenţilor şi a luminii solare, prin presiune mare şi prin specii de animale adaptate la aceste condiţii.</p><p><strong>ABISALITÁTE, </strong><i>subst. f.</i> [G.-D. art.: <strong>abisalităţii;</strong> &lt; <strong>abis </strong>+ suf. <strong>-itate.</strong>] Adâncime foarte mare, de nepătruns. <strong>Abisalitate total necunoscută.</strong></p><p><strong>ABITÁŢIE, </strong><i>subst. f.</i> [Sil.: <strong>-ţi-e; </strong>art.:<strong> abitaţia;</strong> G.-D.: <strong>abitaţiei</strong>; &lt; fr. <strong>habitation</strong>; lat. <strong>habitatĭo, -onis.]</strong> <i>jur.</i>: <strong>Drept de abitaţie</strong> dreptul de a locui într-o casă care aparţine altuia, fără posibilitatea de a o înstrăina.</p><p><strong>ABJÉCT,</strong> <strong>abjéctă</strong>, <strong>abjécţi</strong>, <strong>abjécte,</strong> <i>adj</i>. [&lt; fr. <strong>abject</strong>; lat. <strong>abiectus</strong>.] (<i>despre persoane şi manifestările lor</i>) Care trezeşte dezgust; care este demn de dispreţ. <i>Sin</i>.: josnic; ticălos; mârşav; netrebnic; infam; nemernic; ignobil; mizerabil; mişel.<i> Ant.:</i> respectabil; onorabil; stimabil; venerabil.<strong> Individ abject.</strong><i>&nbsp;</i></p><p><strong>ABJÉCŢIE, abjécţii,</strong> <i>subst. f.</i> [Sil.: <strong>-ţi-e; </strong>art.:<strong> abjecţia; </strong>G.-D.: <strong>abjecţiei;</strong> &lt; fr. <strong>abjection;</strong> lat. <strong>abiectĭo.</strong>] Faptă sau situaţie abjectă. <i>Sin.:</i> josnicie; ticăloşie; mârşăvie; infamie; nemernicie; mişelie; ticăloşenie. <strong>A demascat o abjecţie.</strong></p><p><strong>A ABJUDECÁ,</strong> <strong>abjúdec</strong>, <i>vb</i>. <i>tranz</i>. [&lt; lat. <strong>abjudicare</strong>.] (<i>un</i> <i>drept, un</i> <i>titlu</i>) A anula printr-o decizie judiciară. <strong>Sentinţa pronunţată i-a abjudecat dreptul la</strong><i> </i><strong>proprietate.</strong> / <i>Par</i>.: a adjudeca; a judeca.</p><p><strong>ABJUDECÁRE,</strong> <strong>abjudecắri,</strong> <i>subst</i>. <i>f</i>. [Din <strong>a abjudeca.</strong>] Acţiunea de a abjudeca şi rezultatul ei.</p><p><strong>A ABJURÁ, abjúr, </strong><i>vb<strong>. </strong>tranz.</i><strong> </strong>[&lt; fr. <strong>abjurer;</strong> lat.<strong> abiurare.</strong>] 1) (<i>doctrine, concepţii etc.)</i> A renega în mod public. <strong>A abjurat credinţa creştină şi s-a</strong> <strong>întors la religia lui.</strong> 2) (<i>un</i> <i>adevăr</i>, <i>un</i> <i>fapt</i> etc.) A respinge ca fiind neadevărat. <i>Sin</i>.: a abnega; a renega; a nega; a tăgădui; a dezminţi; a recuza; a contesta; a infirma. <i>Ant</i>.: a afirma. <strong>A fost constrâns să abjure afirmațiile</strong> <strong>lui.</strong> / <i>Par.:</i> a adjura; a ajura.</p><p><strong>ABJURÁRE, abjurắri, </strong><i>subst f. </i>[Din <strong>a abjura.</strong>]<i> </i>Acţiunea de a abjura şi rezultatul ei. <i>Sin.:</i> abjuraţie.&nbsp;</p><p><strong>ABJURÁT, abjurátă, abjuráţi, abjuráte, </strong><i>adj.</i><strong> </strong>[Din<strong> a abjura.</strong>] <i>v.</i><strong> A ABJURA.</strong></p><p><strong>ABJURÁŢIE, abjuráţii,</strong> <i>subst. f.</i> [Sil.: <strong>-ţi-e;</strong> art.: <strong>abjuraţia;</strong> G.-D.: <strong>abjuraţiei</strong>; &lt; fr. <strong>abjuration.</strong>] Abandonare publică. <i>Sin.:</i> abjurare. <strong>Abjuraţia unei teorii.</strong></p><p><strong>ABJURĂTÓR, abjurătoáre, abjurătóri, abjurătoáre</strong>, <i>adj. </i>[&lt; fr. <strong>abjuratoire.</strong>] Care se referă la abjuraţie; propriu abjuraţiei. <strong>Formulă abjurătoare.</strong>&nbsp;</p><p><strong>A (SE) ABLACTÁ, ablactéz, (</strong><i>pers. 3</i><strong> se ablacteáză), </strong><i>vb. </i>[ Sil.: <strong>a-blac-;</strong> &lt; lat. <strong>ablactare.</strong>] <strong>1.</strong> <i>intranz.</i> A înceta secreţia de lapte matern. <strong>Din cauza stresului femeia a ablactat.</strong> <strong>2.</strong> <i>tranz.</i> (<i>laptele matern</i>) A înlocui cu alte alimente necesare sugarului. <strong>Medicul i-a recomandat să ablacteze laptele matern cu terciuri pentru nou-născuți. 3</strong>. <i>intranz. pronom.</i> ( <i>despre</i> <i>sugari</i>) A refuza laptele matern. <i>Sin.:</i> a se înţărca. <strong>Copilul ei s-a ablactat mai devreme decât o fac alţi copii.</strong>&nbsp;</p><p><strong>ABLACTÁŢIE, </strong><i>subst. f.</i> [Sil.: <strong>a-blac-, -ţi-e;</strong> art.: <strong>ablactaţia;</strong> G.-D.: <strong>ablactaţiei;</strong> &lt; fr. <strong>ablactation.</strong>] Înlocuire a laptelui matern cu alte alimente necesare sugarului. <i>Sin</i>.: înţărcare. <strong>Copilul se dezvolta bine, aşa că ablactaţia a</strong><i><strong> </strong></i><strong>devenit absolut necesară.&nbsp;</strong></p><p><strong>ABLATÍV, ablatívă, ablatívi, ablatíve,</strong> <i>adj.,</i> <i>subst. </i>[Sil.: <strong>a-bla-;</strong> &lt; fr. <strong>ablatif;</strong> lat. <strong>ablativus.</strong>]<strong> 1. </strong><i>subst. n. </i>Caz al declinării în unele limbi, care exprimă punctul de plecare, instrumentul, cauza sau altă circumstanţă.<i> </i><strong>Ablativ instrumental.</strong><i> </i>♦ <strong>Ablativ absolut</strong> construcţie sintactică specifică limbilor latină şi greacă, alcătuită dintr-un substantiv sau pronume şi dint-un participiu în acelaşi caz<strong>. 2.</strong> <i>adj. </i>Care poate suferi ablaţiuni. <strong>Material ablativ.</strong></p><p><strong>ABLÁŢIE, abláţii,</strong> <i>subst. f.</i> [Var.: <strong>ablaţiune;</strong> sil.: <strong>a-bla-ţi-e; </strong>art.:<strong> ablaţia; </strong>G.-D.: <strong>ablaţiei; </strong>&lt; fr. <strong>ablation;</strong> lat.<strong> ablat</strong>ĭ<strong>o, -onis.</strong>] 1) Intervenţie chirurgicală prin care se îndepărtează un organ, un membru sau un ţesut bolnav. <i>Sin.:</i> extirpare.<i> </i><strong>Ablaţia unui rinichi.</strong> 2) Transportare a materialului rezultat din dezagregarea rocilor prin acţiunea unor factori de mediu (apă, vânt etc.). <strong>Eroziunea solului este o formă de</strong><i> </i><strong>ablaţie.</strong> 3) <i>astron.</i> Fenomen fizic în urma căruia un meteorit, un satelit etc., străbătând atmosfera cu mare viteză, pierde din substanţă din cauza încălzirii sale prin frecarea cu aerul. <strong>Rezistenţa corpurilor la ablaţie.</strong><i> </i>♦ <strong>Scut de ablaţie</strong> dispozitiv construit din materiale speciale care protejează navele cosmice împotriva acestui fenomen. 4) Reducere a masei unui gheţar prin topire sau evaporare.<i> </i><strong>Ablaţie glaciară.</strong></p><p><strong>ÁBLAUT, áblauturi,</strong> <i>subst. n.</i> [Sil.:<strong> a-blaut;</strong> &lt; germ. <strong>Ablaut.</strong>]<i> lingv</i>. Alternanţă vocalică ce constă în schimbarea vocalei radicale a unui cuvânt conform unor legi constante. <strong>Ablautul se produce în procesul declinării, conjugării sau derivării unui cuvânt.</strong>&nbsp;</p><p><strong>ABLAŢIÚNE, ablaţiúni,</strong> <i>subst. f.</i> <i>v.</i> <strong>ABLAŢIE.</strong> / <i>Par.: </i>abluțiune.</p><p><strong>ABLEFARÍE, ablefaríi, </strong><i>subst. f.</i> [Sil.: <strong>a-ble-;</strong> art.: <strong>ablefaria;</strong> G.-D.: <strong>ablefariei;</strong> &lt; fr. <strong>ablépharie.</strong>] <i>med.</i> Anomalie congenitală constând în lipsa totală sau parţială a pleoapelor. <strong>S-a născut cu ablefarie.</strong></p><p><strong>ABLEGÁT, ablegáţi,</strong> <i>subst. m.</i> [Sil.: <strong>a-ble-;</strong> &lt; lat. <strong>ablegatus;</strong> fr. <strong>ablégat</strong>.] Funcţionar însărcinat de Papa cu misiuni speciale. <strong>Ablegatul înmânează pălăria de cardinal unui nou candidat.</strong></p></div>